Nyt Abdullah, Pari ja isä istuivat muhkealla sohvalla, jossa oli kullanväriset tupsut.
Tyynyt heidän selkänsä takana oli koristeltu pikkuruisilla kahdeksankulmaisilla peileillä.
Sohvaa  vastapäätä olevan seinän täytti melkein kokonaan maalaus, joka esitti penkin ääreen kumartunutta vanhaa kivenhakkaajaa nuijimassa lohkaretta.
Poimutettujen tummanpunaisten verhojen reunustamat suuret ikkunat avautuivat parvekkeelle, jossa oli vyötärön korkeudelle ulottuva kaide.
Kaikki huoneessa kiilteli, missään ei näkynyt pölyä.
Abdullah ei ollut eläissään ollut niin tietoinen omasta likaisuudestaan.
Nabi-enon työnantaja herra Wahdati istui nahkatuolissa + käsivarret ristittynä rinnalle.
Katse, jonka hän heihin loi, ei ollut varsinaisesti epäystävällinen, mutta etäinen ja tutkimaton.
Hän oli pidempi kuin isä, minkä Abdullah oli pannut merkille heti, kun isäntä oli noussut tervehtimään heitä.
Miehellä oli kapeat hartiat, ohuet huulet ja korkea, kiiltävä otsa.
Hänellä oli yllään valkoinen, hyvin istuva puku ja vihreä kauluspaita, jonka kalvosimet oli kiinnitetty soikeilla lasuurikivillä.
Koko aikana hän oli sanonut vain kymmenkunta sanaa.
Pari katseli heidän edessään lasipöydällä olevaa keksilautasta.
Abdullah ei ollut osannut edes kuvitella, että oli olemassa niin monia keksilaatuja.
Sormenmuotoisia, kermakiehkuroilla koristeltuja suklaakeksejä; pieniä, pyöreitä keksejä, joiden sisällä oli appelsiinitäyte; vihreitä, lehdenmuotoisia keksejä ja monia muita.
`Haluaisitteko keksin?` rouva Wahdati kysyi.
Hän hoiti puhumisen.
`Olkaa hyvä. Ne ovat siinä teitä varten.` 
Abdullah kääntyi pyytämään lupaa isältä, ja Pari seurasi hänen esimerkkiään.
Se näytti viehättävän rouva Wahdatia, sillä hän kohotti kulmiaan, kallisti päätään ja hymyili.
Isä nyökkäsi kevyesti.
`Vain yksi kummallekin`, hän sanoi hiljaa.
`Ei tule kysymykseenkään`, rouva Wahdati sanoi.
`Nabi joutui käymään leipomossa melkein toisella puolen Kabulia ostaakseen nämä.` Isä punastui ja käänsi katseensa sivuun.
Hän istui sohvan reunalla ja piteli kaksin käsin kiinni resuisesta päähineestään.
Hän oli kääntänyt polvensa poispäin rouva Wahdatista ja keskittyi katsomaan tämän aviomiestä.
Abdullah otti kaksi keksiä ja ojensi toisen Parille.
`Ottakaa toki lisää, niin Nabin näkemä vaiva ei mene hukkaan`, rouva Wahdati sanoi hilpeää moitetta äänessään.
Hän hymyili Nabi-enolle.
`Ei siitä ollut mitään vaivaa`, Nabi sanoi punastuen.
Nabi-eno seisoi ovensuussa lähellä korkeaa puista kaappia, jossa oli lasiovet.
Abdullah näki, että kaapin hyllyillä oli hopeisissa kehyksissä valokuvia herra ja rouva Wahdatista.
Yhdessä kuvassa he seisoivat toisen pariskunnan kanssa kuohuvan joen rannalla pukeutuneina paksuihin huiveihin ja lämpimiin takkeihin.
Toisessa kuvassa rouva Wahdati piteli kädessään lasia ja oli kietonut paljaan käsivartensa miehen vyötäisille — Abdullahin suureksi hämmästykseksi kuvan mies ei ollut herra Wahdati.
Hyllyllä oli myös hääkuva: pitkä ja siisti herra Wahdati oli mustassa puvussa, rouva hulmuavassa valkoisessa leningissä.
Kumpikin hymyili suu kiinni.
Abdullah vilkaisi salaa naista, hänen kapeaa uumaansa, sievää suutaan ja kauniisti kaartuvia kulmakarvoja, vaaleanpunaisia varpaankynsiä ja samanväristä huulipunaa.
Hän muisti nyt nähneensä naisen muutama vuosi aiemmin, kun Pari oli ollut hiukan alle kaksivuotias.
Nabi-eno oli tuonut hänet Shadbaghiin, koska hän oli halunnut tavata Nabin perheen.
Hänellä oli ollut yllään persikanvärinen hihaton leninki — Abdullah muisti isän hämmästyneen ilmeen ja valkosankaiset aurinkolasit.
Hän oli hymyillyt koko ajan, kysellyt kylästä, heidän elä mästään, tiedustellut lasten nimet ja iät.
Hän oli käyttäytynyt kuin olisi kuulunut sinne, heidän matalaan savimajaansa, nojannut noen mustaamaan seinään ja istunut kärpästen tahriman ikkunan ääressä lähellä likaista muoviverhoa, joka erotti päähuoneen keittiöstä, jossa Abdullah ja Pari nukkuivat.
Hän oli tehnyt vierailustaan suuren numeron, vaatinut saada riisua korkokenkänsä ovella ja istuutunut lattialle, vaikka isä oli tarjonnut tuolia.
Ikään kuin hän olisi ollut yksi heistä.
Abdullah oli ollut silloin vasta kahdeksan, mutta hän oli nähnyt teeskentelyn läpi.
Parhaiten Abdullah muisti vierailusta sen, miten Parwana — joka oli silloin odottanut Igbalia — oli käpertynyt nurkkaan eikä ollut pukahtanut sanaakaan.
Hän oli istunut hartiat lysyssä, jalat ison vatsansa alla kuin olisi halunnut sulautua seinään.
Hänen kasvonsa olivat olleet piilossa hunnun takana.
Hän oli mytännyt sen reunan kasaksi leuan alle.
Abdullah oli melkein nähnyt, miten häpeä nousi hänestä kuin höyry.
Parwanaa oli nolottanut, hän oli tuntenut itsensä pieneksi, ja Abdullah oli tuntenut äkillistä myötätuntoa äitipuoltaan kohtaan.
Rouva Wahdati otti keksilautasen vieressä olevan rasian ja sytytti savukkeen.
`Me tulimme pitkää reittiä, ja minä näytin heille vähän kaupunkia`, Nabi-eno sanoi.
`Mainiota!` rouva Wahdati sanoi.
`Sabur, oletko aiemmin käynyt Kabulissa?` `Muutaman kerran, Bibi Sahib`, isä vastasi.
`Saanko tiedustella, millaisen vaikutelman olet saanut?` Isä kohautti olkiaan.
`Täällä on ahdasta.` `Totta.` Herra Wahdati näpäytti pölyhiukkasen hihastaan ja katseli lattiaa.
`Ahdasta, kyllä, ja joskus aika rasittavaa`, sanoi hänen vaimonsa.
Isä nyökkäsi ikään kuin olisi ymmärtänyt.
`Kabul on oikeastaan saari.
Jotkut sanovat, että kaupunki on edistyksellinen, ja se saattaa pitää paikkansa.
Se on varmasti totta, mutta se on myös hiukan erillään muusta maasta.` Isä katseli käsissään olevaa päähinettä ja räpytti silmiään.
`Älä käsitä minua väärin`, nainen sanoi.
`Minä kannatan lämpimästi kaikkia kaupungin edistyksellisiä ajatuksia.
Luoja tietää, että tämä maa tarvitsee sellaisia.
Silti tämä kaupunki on joskus hiukan liian omahyväinen minun makuuni.
Aivan liian mahtipontinen.` Hän huokasi.
`Se on rasittavaa.
Olen aina ihaillut maaseutua.
Pidän siitä suuresti.
Kaukaisista provinsseista, pikkukylistä.
Se on todellista Afganistania.` Isä nyökkäsi epävarmasti.
`En kannata kaikkia heimotapoja, en edes suurinta osaa niistä, mutta minusta ihmiset elävät maalla aidompaa elämää.
He ovat jotenkin niin vahvoja.
Virkistävän nöyriä.
Ja vieraanvaraisia.
Sitkeitä.
Ylpeitä.
Sulaiman, onko se oikea sana? Ylpeys?` `Lopeta, Nila`, hänen miehensä sanoi hiljaa.
Huoneeseen laskeutui epämukava hiljaisuus.
Abdullah katseli, kuinka herra Wahdati naputteli äänettömästi tuolinsa käsinojaa.
Hänen vaimonsa hymyili kireästi kädessään savuke, jonka filtterissä oli vaaleanpunainen tahra.
Nainen istui jalat ristissä ja lepuutti kyynärpäätään tuolin käsinojalla.
`Se ei ehkä ole oikea sana`, nainen sanoi rikkoen hiljaisuuden.
`Arvokkaita, kenties.` Hän hymyili paljastaen suorat, valkoiset hampaansa.
Abdullah ei ollut koskaan nähnyt sellaisia hampaita.
`Sitä minä hain, paljon parempi sana.
Maalaisilla on arvokkuutta.
He kantavat sitä kuin rintamerkkiä, eikö vain? Minä olen aito.
Näen samaa sinussa, Sabur.`  `Kiitos, Bibi Sahib`, isä mumisi ja liikahti sohvalla katse yhä päähineessään.
Rouva Wahdati nyökkäsi.
Hän käänsi katseensa Pariin.
`Ja jos saan sanoa, sinä olet todella suloinen.` Pari painautui lähemmäs Abdullahia.
Verkkaisesti rouva Wahdati lausui: `Tänään olen nähnyt ihmisen kasvoilla kaipaamani lumon, kauneuden ja käsittämättömän jalouden.` Hän hymyili.
`Rumin runosta.
Oletko kuullut hänestä? Voisi kuvitella, että hän on kirjoittanut sen juuri sinulle, kultaseni.` `Rouva Wahdati on itsekin taitava runoilija`, Nabi-eno sanoi.
Huoneen toisella puolen herra Wahdati otti keksin, halkaisi sen kahtia ja puraisi pienen palan.
`Nabi on kovin ystävällinen`, rouva Wahdati sanoi ja soi miehelle lämpimän katseen.
Abdullah näki Nabin punehtuvan taas.

Rouva Wahdati sammutti savukkeensa napauttaen natsaa muutaman kerran tuhkakuppiin.
`Ehkä me voisimme viedä lapset jonnekin?` Herra Wahdati huokasi syvään ja iski kämmenillä tuolin käsinojiin ikään kuin aikoisi nousta, mutta jäi istumaan.
`Minä vien heidät basaariin`, rouva Wahdati sanoi isälle.
`Jos se vain sopii sinulle, Sabur.
Nabi ajaa meidät sinne.
Sulaiman voi näyttää sinulle rakennuspaikan takapihalla.` Isä nyökkäsi.
Herra Wahdatin silmät painuivat hitaasti kiinni.
He nousivat lähteäkseen.
Äkkiä Abdullah toivoi, että isä kiittäisi näitä ihmisiä kekseistä ja teestä, tarttuisi häntä ja Paria kädestä ja jättäisi taakseen tämän talon, sen maalaukset, verhot, pehmeät sohvat ja ylellisen mukavuuden.
He voisivat täyttää vesileilin, ostaa leipää ja pari keitettyä kananmunaa ja mennä takaisin sinne, mistä olivat tulleet.
Takaisin halki aavikon, ohi kivilohkareiden ja kukkuloiden, ja matkalla isä kertoisi heille tarinoita.
He vetäisivät vuorotellen Paria kärryissä.
Ja kahden tai ehkä kolmen päivän kuluttua, vaikka heidän keuhkoissaan olisi hiekkaa ja jäseniä kivistäisi, he saapuisivat takaisin Shadbaghiin.
Shuja näkisi heidän tulevan, kiiruhtaisi heitä vastaan ja tanssahtelisi Parin ympärillä.
He olisivat kotona.
`Menkäähän, lapset`, isä sanoi.
Abdullah astahti eteenpäin ja oli aikeissa sanoa jotakin, mutta Nabi-eno laski kätensä hänen olalleen ja käänsi hänet ympäri.
Nabi johdatti häntä pitkin käytävää ja sanoi: `Odottakaapa kun näette täkäläiset basaarit.
Mitään sellaista te kaksi ette ole koskaan nähneet.` ROUVA WAHDATI istui takapenkillä heidän vieressään.
Ilma oli sakeanaan hänen hajuvetensä tuoksua ja jotakin, mitä Abdullah ei tunnistanut, jotakin imelää ja hiukan pistävää.
Rouva Wahdati pommitti heitä kysymyksillä samalla kun Nabi ajoi.
Keitä heidän ystävänsä olivat? Kävivätkö he koulua? Hän kyseli heidän askareistaan, naapureistaan ja leikeistään.
Aurinko valaisi puolet hänen kasvoistaan.
Abdullah näki hänen poskensa nukan ja meikkivoiteen rajan leuan alla.
`Minulla on koira`, Pari sanoi.
`Onko?` `Se on melkoinen otus`, Nabi-eno sanoi etupenkiltä.
`Sen nimi on Shuja.
Se tietää, milloin minä olen surullinen.` `Koirat ovat sellaisia`, rouva Wahdati sanoi.
`Ne ovat parempia vaistoamaan sellaisia asioita kuin monet tapaamani ihmiset.
  He ohittivat tyttökolmikon, joka hyppeli pitkin jalkakäytävää.
Tytöillä oli mustat koulupuvut ja valkoiset huivit, jotka oli sidottu leuan alle.
`Tiedän mitä sanoin aiemmin, mutta ei Kabul niin kamala paikka ole.` Rouva Wahdati sormeili hajamielisesti kaulakoruaan.
Hän katseli ulos ikkunasta ja näytti jotenkin synkältä.
`Minä pidän siitä eniten loppukeväästä, sateiden jälkeen.
Ilma on niin puhdasta.
Ja alkukesästä.
Siitä miten aurinko värjää vuoret.` Hän hymyili surumielisesti.
`On mukavaa, kun taloon tulee lapsi.
Se tuo vaihteeksi vähän ääntä.
Vähän elämää.` Abdullah katsoi häntä ja aisti jotakin hälyttävää.
Meikin, hajuveden ja myötätunnon kerjäämisen takana oli jotakin syvästi särkynyttä.
Hän huomasi ajattelevansa Parwanan keittotulen savua, keittiön hyllyä joka pursui hänen purnukoitaan, eriparisia lautasia ja likaisia pannuja.
Hän kaipasi patjaa, jonka hän jakoi Parin kanssa, vaikka se oli likainen ja jouset uhkasivat koko ajan työntyä päällyksen läpi.
Hän kaipasi sitä kaikkea.
Hän ei ollut koskaan aiemmin kokenut niin syvää koti-ikävää.
Rouva Wahdati lysähti huokaisten selkänojaa vasten ja puristi käsilaukkuaan kuin raskaana oleva nainen vatsaansa.
Nabi-eno pysäytti auton väkeä vilisevän jalkakäytävän reunaan.
Kadun toisella puolen, moskeijan ja sen korkeiden minareettien vieressä oli basaari, joka koostui katettujen ja avointen käytävien labyrinteistä.
He astelivat pitkin käytäviä ohi kojujen, joissa myytiin nahkatakkeja, kivillä koristeltuja sormuksia ja erilaisia mausteita.
Nabi-eno kulki perässä, rouva Wahdati ja lapset edellä.
Nyt kun he olivat ulkosalla, rouva Wahdati käytti aurinkolaseja, jotka tekivät hänen kasvoistaan oudon kissamaiset.
Kaupustelijoiden huudot kaikuivat kaikkialla.
Lähes joka kojusta kuului äänekästä musiikkia.
He astelivat ohi myymälöiden, joissa oli kaupan kirjoja, lamppuja ja hopeanvärisiä ruoanlaittoastioita.
Abdullah näki kaksi tomuisiin saappaisiin ja tummanruskeisiin takkeihin sonnustautunutta sotilasta, jotka polttivat vuorotellen samaa savuketta ja katselivat kaikkia välinpitämättömästi.
He pysähtyivät kenkäkojun kohdalla.
Rouva Wahdati penkoi laatikoissa näytteillä olevia jalkineita.
Nabi-eno vaelsi seuraavalle kojulle kädet selän takana ja katseli nyrpistellen vanhoja rahoja.
`Mitä tuumit näistä?` rouva Wahdati kysyi Parilta.
Hän nosti esiin keltaiset kengät.
`Ne ovat sievät`, Pari sanoi ja katseli kenkiä epäuskoisena.
`Sovitetaan niitä.` Rouva Wahdati auttoi Paria laittamaan kengät jalkaan ja kiinnitti soljet.
Hän vilkaisi Abdullahia aurinkolasiensa reunan yli.
`Sinäkin taidat tarvita uudet.
En voi uskoa, että kävelit koko matkan kylästä tänne noissa sandaaleissa.` Abdullah pudisti päätään ja käänsi katseensa pois.
Kauempana käytävän varrella vanha, risupartainen ja kampurajalkainen mies kerjäsi rahaa ohikulkijoilta.
`Katso, Abollah!` Pari nosti nähtäväksi ensin yhden, sitten toisen jalkansa.
Hän tömisteli ja hyppi.
Rouva Wahdati kutsui Nabi-enoa ja käski tämän kävelyttää Paria käytävällä, jotta selviäisi, olivatko kengät sopivat.
Nabi tarttui Paria kädestä ja johdatti hänet ihmisvilinään.
Rouva Wahdati katsoi Abdullahia.
`Sinusta minä olen paha ihminen`, hän sanoi.
`Sen takia, mitä puhuin aiemmin.` Abdullah katsoi, kun Pari ja Nabi ohittivat kampurajalkaisen kerjäläisen.
Vanhus sanoi jotakin Parille.
Tyttö kääntyi katsomaan Nabi-enoa, sanoi jotakin, ja Nabi nakkasi vanhukselle kolikon.
Abdullah alkoi itkeä äänettömästi.
`Voi poikakulta`, rouva Wahdati sanoi hämmästyneenä.
`Voi ressukka.` Hän otti laukustaan nenäliinan ja ojensi sitä Abdullahille.
Abdullah tönäisi sen sivuun.
`Olkaa kiltti, älkää tehkö sitä`, hän sanoi ääni särkyen.
Nainen työnsi lasit otsalleen ja kyykistyi hänen viereensä.
Hänenkin silmänsä olivat kosteat, ja kun hän pyyhki niitä, nenäliinaan jäi mustia tahroja.
`Ymmärrän kyllä, jos vihaat minua.
Sinulla on oikeus siihen.
En odota, että ymmärtäisit vielä, mutta näin on parasta.
Ihan oikeasti, Abdullah.
Näin on parasta.
Jonakin päivänä tajuat sen.` Abdullah käänsi kasvonsa kohti taivasta ja huusi samalla hetkellä, kun Pari hypähteli hänen luokseen katse täynnä kiitollisuutta ja kasvot ilosta loistaen.
SINÄ TALVENA isä haki yhtenä aamuna kirveensä ja kaatoi suuren tammen.
Hänellä oli apunaan mulla Shekibin poika Baitullah ja pari muuta miestä.
Kukaan ei yrittänyt estää heitä.
Abdullah seisoi sivummalla muiden poikien kanssa ja katseli miehiä.
Ensimmäiseksi isä irrotti keinun.
Hän kiipesi puuhun ja katkaisi köydet veitsellä.
Sitten hän ja muut miehet hakkasivat paksua runkoa pitkälle iltapäivään, kunnes vanha puu lopulta kaatui hurjasti jysähtäen.
Isä sanoi Abdullahille, että he tarvitsivat polttopuita talveksi.
Mutta hän oli hakannut vanhaa tammea raivokkaasti, leuka kireänä ja synkkä ilme kasvoillaan kuin hän ei olisi enää kestänyt nähdä puuta silmissään.
Nyt, kivenharmaan taivaan alla, miehet hakkasivat kaadettua runkoa.
Heidän nenänsä ja poskensa punoittivat kylmästä, ja kirveiden iskut kaikuivat kolkosti osuessaan puuhun.
Puun latvuspuolella Abdullah katkoi pieniä oksia isommista.

Ensilumi oli satanut kaksi päivää aiemmin.
Lunta ei ollut vielä paljon, vasta aavistus tulevasta.
Pian talvi saapuisi Shadbaghiin ja toisi mukanaan jääpuikot ja viikkoja kestävät tuiskut ja tuulet, jotka saivat kämmenselän hetkessä haavoille.
Toistaiseksi valkoinen lumivaippa oli ohut, ja maata täplittivät ruskeat läikät kylästä jyrkille vuorenrinteille asti.
Abdullah kantoi sylillisen oksia kylän yhteiseen kasaan, joka kasvoi koko ajan.
Hänellä oli jalassa uudet talvikengät ja yllään uusi talvitakki.
Se oli ostettu käytettynä, mutta lukuun ottamatta isän korjaamaa rikkinäistä vetoketjua se oli kuin uusi, topattu, tummansininen ja oranssinvärisellä turkiksella vuorattu.
Siinä oli neljä isoa taskua, jotka aukesivat ja sulkeutuivat yhdellä napsauksella, ja tikattu huppu, joka kiristyi Abdullahin kasvojen ympärille, kun hän veti naruista.
Nyt hän työnsi hupun päästään ja henkäisi huuruisen huokauksen.
Aurinko oli vajoamassa horisonttiin.
Abdullah erotti vielä vanhan tuulimyllyn harmaan, synkän hahmon kylän muurin takana.
Sen siivet vaikersivat naristen, kun vuorilta tuli tuulenpuuska.
Kesäisin myllyssä asuivat pääasiassa harmaahaikarat, mutta talven tultua ne olivat muuttaneet pois ja tilalle olivat tulleet varikset.
Joka aamu Abdullah heräsi niiden raakkumiseen.
Hänen silmiinsä osui jotakin maassa hänen oikealla puolellaan.
Hän meni lähemmäs ja kumartui katsomaan.
Sulka.
Pieni.
Keltainen.
Hän riisui toisen käsineensä ja poimi sen.
He olivat menossa juhliin sinä iltana, isä, Abdullah ja hänen pieni velipuolensa Igbal.
Baitullahin perheeseen oli syntynyt poikavauva.
Motreb laulaisi miehille ja joku säestäisi tamburiinilla.
Tarjolla olisi teetä, vastaleivottua leipää ja shonwa-keittoa perunoiden kera.
Sitten mulla Shekib kastaisi sormensa kulhoon, jossa on makeaa vettä, ja antaisi vauvan imeä sitä.